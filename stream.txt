Стаття 43 Конституції України забороняє примусову працю та надає можливість кожному заробляти собі на життя працею, 
яку він вільно обирає або на яку вільно погоджується. Тобто в установленому законом порядку працівник з власної 
ініціативи вправі припинити трудові відносини з одним роботодавцем, після чого працевлаштуватися до іншого або поступити 
на навчання чи займатися іншими видами діяльності. Порядок розірвання трудового договору з ініціативи працівника
в основному визначений відповідними нормами КЗпП, зокрема, статтею 38,
яка встановлює порядок розірвання трудового договору, укладеного на невизначений строк, та статтею 39, що 
обумовлює порядок дострокового розірвання строкового трудового договору.

В юридичній літературі, а також на практиці розірвання трудового договору, укладеного на невизначений строк,
з ініціативи працівника підприємства, установи, організації (далі – підприємство)
найчастіше називають звільненням за власним бажанням. Суть цієї підстави розірвання трудового договору полягає
в тому, що за наявності бажання працівника припинити трудові відносини з конкретним
роботодавцем останній зобов'язаний в установленому законом порядку звільнити цього працівника незалежно від 
незаінтересованості самого роботодавця в такому звільненні чи від будь-яких інших обставин.

Право на звільнення за власним бажанням за загальним правилом мають усі без винятку працівники, незалежно від 
посад, які вони обіймають, та сфери їхньої діяльності.
